What is: 
Under sprint 4 har arbetet rullat på smidigare än någonsin tidigare under projektet. Det märks tydligt att jag personligen och övriga gruppen har utvecklats mycket sen kursens början. Utvecklingen märks genom mer effektiva och givande möten samt väldigt bra samarbete inom gruppen. Då tidigare sprintar till viss del kantats av tekniska problem var det dessutom skönt att så inte har varit fallet för denna sprint. 
Jag har under veckan för första gången arbetat helt och hållet hemifrån, via Zoom och Discord. Jag, HannaT och Linnea har tillsammans arbetat med programmets funktionalitet så att värden som registreras i dagboken faktiskt kopplas till datumet och sparas på korrekt sätt. Vi har använt oss av skärmdelningsfunktionen och pratat samtidigt, vilket har fungerat förvånansvärt bra. Tidigare har vi upplevt vissa svårigheter med att programmera tre personer samtidigt men på distans upplevde vi att det gick bättre än i verkligheten. Alla kan lätt se skärmen, följa med i ändringar samt ge förslag till den som aktivt kodar. Vi turades dessutom om att koda vilket gav jämn arbetsfördelning inom gruppen.
Vidare har jag pratat med min kompis Jesper som är nyexaminerad från Uppsala Universitet och arbetar i ett utvecklingsteam som använder sig av Scrum. Diskussionen var givande och visade på att det finns mycket likheter från hans arbete med kursen, men även vissa skillnader. En sådan skillnad som vi diskuterade var att de arbetar i längre sprints än vad vi gör. Även diskussion med lärare Håkan och handledare Maria har under veckan varit värdefullt för att få ökad förståelse för de agila arbetssätten.

What might or should be: 
Att arbetet har rullat på smidigt är väldigt skönt och har bidragit till att gruppen har gjort stora framsteg under veckan. Förhoppningsvis fortsätter det så och vi kan tillsammans med vår stakeholder prioritera på ett bra sätt för att skapa så mycket värde som möjligt till vår slutprodukt. En positiv aspekt är dock att de krav som i början av kursen definierades för vår minimum viable product (MVP) redan är uppfyllda. Det bådar gott inför sista sprinten då vi kommer kunna färdigställa applikationen, även om vi skulle råka ut för diverse tekniska svårigheter. Vi har uppnått detta genom gott samarbete och strukturerad planering av projektet.
Att arbeta på distans har som diskuterat fungerat förvånansvärt bra. Om mitt arbete nästa vecka sker på distans eller i skolan beror lite på vilka teammedlemmar jag arbetar med samt hur alla mår. Det är dock skönt att veta att vi som team kan hantera vilket som på ett välfungerande sätt.
Diskussionen med min kompis Jesper som faktiskt arbetar under liknande omständigheter som kursens uppbyggnad var väldigt intressant. Det visar återigen på hur givande det kan vara att diskutera och ta vara på insikter från utomstående. Även Maria och Håkan har bidragit med flera bra reflektioner kring hur det är att arbeta i projektform tillsammans med ett team. 


Feedback designed to reduce the gap: 
För att få arbetet att fortsätta i samma stil som under denna sprint är det viktigt med god kommunikation inom teamet. För att förebygga tekniska problem har vi försökt vara mer noggranna med code review, att kontinuerligt uppdatera master och att inte godkänna sina egna pull request. Det är också värdefulla lärdomar att ta med sig till framtida projekt. Då nästa sprint är den sista inom projektet är det viktigt att fullfölja och avsluta på topp för att skapa mycket värde för vår stakeholder. Dessutom ska vi inom gruppen försöka reflektera kring KPI:er, arbetssätt, vår utveckling med mera för att verkligen ta med oss relevanta insikter till kommande projekt. 
En viktig lärdom att ta med sig till framtida kurser baseras på de digitala arbetssätt som används under veckans sprint. Under tidigare grupparbeten har jag mestadels suttit tillsammans med gruppen i skolan men nu har vi även utmanats genom att genomföra vissa moment på distans. Det är en effekt av Corona-pandemin som råder men faktum är att det är en viktig insikt att kunna bemästra såväl distansarbete som arbete på plats. Det kommer jag definitivt ta med mig till framtida projekt då det i vissa fall kan vara mer resurs- och tidseffektivt att arbeta hemifrån. 
Slutligen ska jag fortsätta försöka utmana mig själv att skapa diskussioner med utomstående parter som kan bidra till min utveckling. Det i kombination med användande av kursmaterial har verkligen gjort att jag hittills har fått en ökad förståelse för Scrum och agila arbetssätt. Därför ska jag försöka fortsätta med detta under projektets sista sprint. Att man i arbetslivet använder sig av längre sprints är en sådan intressant insikt jag fått från veckans diskussion med Jesper. På ett sätt kan det ju göra projektet med tidseffektivt då möten, planering och review tar upp en ganska stor mängd av tiden under en veckosprint. Dock tror jag ändå upplägget är det mest fördelaktiga inom kursen då vi elever ges fler tillfällen att lära oss alla de delar som ingår i en sprint samt reflektera kontinuerligt över vår utveckling.
